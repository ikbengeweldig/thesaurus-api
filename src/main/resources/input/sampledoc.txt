Dit duo werkte al jaren samen (onder andere als De Klisjeemannetjes, 1963) toen ze bij de VPRO gingen werken: eerst bij de radio en later bij de televisie. Ze werkten van 1969 tot 1972 mee aan het programma Hadimassa. Van 1972 tot 1974 werkten ze mee aan het programma Het Gat van Nederland. In 1974 begonnen ze met het Simplisties Verbond, waarvan de mattenklopper het symbool werd. In 1980 veranderden ze de naam van hun programma in "Koot en Bie", om deze een jaar later alweer te veranderen in "Van Kooten en De Bie".

Vanaf 1988 gingen ze voor het eerst een wekelijkse uitzending verzorgen op de zondagavond, onder de noemer Keek op de week. Toch bleven de meeste mensen het programma nog steeds "Koot en Bie" noemen.

Van Kooten en De Bie deden in hun programma vele typetjes; vaak zelfverzonnen, bijvoorbeeld de vrije jongens Jacobse en van Es, maar ook geïnspireerd door bestaande bekende Nederlanders en daarvan afgeleide typetjes (bijvoorbeeld Aad van der Naad die was geïnspireerd op Jaap van de Scheur). Met name Van Kooten persifleerde ook bestaande personen (milieuminister Hans Alders, burgemeester Ed van Thijn van de gemeente Amsterdam, minister Wim Deetman en PvdA-fractievoorzitter Thijs Wöltgens), maar ook De Bie soms zoals Martin Šimek en Henk van der Meyden. Van Kooten en De Bie werden hierbij geholpen door hun vaste grimeur Arjen van der Grijn. Wanneer Van Kooten en De Bie een duo van typetjes creëerden, speelde Van Kooten vaak de meer intelligente helft van het duo (onder anderen F. Jacobse, wethouder Hekking, Arie Temmes en Koos Koets) en De Bie de meer naïeve partner (respectievelijk Tedje van Es, burgemeester Van der Vaart, Gé Temmes en Robbie Kerkhof). Moest er een vrouw worden gespeeld dan was dat meestal De Bie maar niet altijd (zoals bij Frank en Carla van Putten). Ook kwam het voor dat ze beiden een vrouw speelden.

Naast de televisie kwamen ook op de elpees typetjes voor die weer niet op de televisie te zien waren zoals op de elpee Mooie Meneren. Wanneer Van Kooten en De Bie in hun programma's echter zichzelf speelden (hetgeen zij ook zeer vaak deden) was de rolverdeling echter vaak omgekeerd. In de eerste jaren van het Simplisties Verbond was Bie de nuchtere, opvliegende idealist en was Koot een onhandige, kinderlijke figuur. In feite waren dit ook nog typetjes. Begin jaren 80 werden de rollen van Koot en Bie meer losgelaten en speelden beide komieken meer daadwerkelijk zichzelf, hoewel de verhoudingen op het scherm ongeveer hetzelfde bleven.

Na jarenlange samenwerking werd Van Kooten het drukke televisiewerk moe, en in 1998 was dan ook de laatste reguliere uitzending van dit duo. Officieel zijn ze echter nog steeds niet uit elkaar, want in 2003 waren ze actief met het VPRO-programma Terugkeek van Van Kooten en De Bie dat op 16 november 2003 werd uitgezonden: een anderhalf uur lange compilatie van de kijkers. Datzelfde jaar maakten ze ook een twee uur lange Witte doek terugkeek waarin ze nog meer hoogtepunten naar eigen selectie lieten zien. In 2005 namen ze nieuwe sketches op voor de bonus-cd van de Koot & Bie Audiotheek.

In de periode vanaf Het Simplisties Verbond (1974/1975) tot aan 1998 werden de programma's voor de VPRO door een vast (kern)team gemaakt, Naast het duo van Kooten en De Bie zelf, bestond het team uit: Roel Bazen (geluidsman), Paul Bos (cameraman), Arjen van der Grijn (grimeur) en Maud Keus (producer).

In 2007 was er een tentoonstelling over Van Kooten en De Bie in het instituut Beeld en Geluid in Hilversum.[1] Vanaf 2007 stellen Van Kooten en De Bie ieder jaar een compilatie-uitzending samen die tijdens de Boekenweek wordt uitgezonden.

In februari 2012 verscheen bij de VPRO op de televisie het drieluik Van Kooten en de Bie sloegen weer toe. Hierin werd met beide aan de hand van fragmenten, waar onder ook nooit eerder uitgezonden fragmenten, teruggeblikt. Omdat Van Kooten en De Bie in het verleden vrijwel nooit een interview gaven werd voor het eerst een blik achter de schermen gegund. Ook kwam in dit drieluik naar voren dat Van Kooten van mening was dat ze te lang waren doorgegaan en hij de laatste jaren fysiek de wekelijkse druk steeds moeilijker aankon.

Sinds maart 2014 zijn Van Kooten en De Bie weer wekelijks op tv te zien. De digitale tv-zender NostalgieNet zendt iedere zondagavond het programma "Nostalgie met Koot en Bie" uit. Het programma toont niet alleen de bekende opnames van het duo, maar vult dit aan met een aantal niet eerder vertoonde sketches.
